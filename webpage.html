<!doctype html>
<html>
	<head>
		<title>Gisagara: Uruganda rwa nyiramugengeri ruzatangira gutanga amashanyarazi muri Werurwe 2021 (Amafoto)</title>

	</head>

	<body style="background-color:gray; padding:40px; text-align: justify">
		<h1 style="text-align:center">Gisagara: Uruganda rwa nyiramugengeri ruzatangira gutanga amashanyarazi muri Werurwe 2021 		(Amafoto)</h1>
		<p>Imirimo yo kubaka uruganda rw’amashanyarazi akomoka kuri nyiramugengeri mu Karere ka Gisagara iri kugera ku musozo ku buryo mu ntangiriro za Werurwe 2021 ruzatangira gutanga amashanyarazi.</p>

		<p>Urwo ruganda ruri kubakwa na Sosiyete yigenga ya Quantum Power mu gishanga cy’Akanyaru giherereye mu Murenge wa Mamba.Rwatangiye kubakwa muri Gicurasi 2017.</p>
		<p>Umuyobozi mukuru ushinzwe imirimo yo kubaka urwo ruganda, GUBBINI Dominique, yavuze ko muri Werurwe 2021 ruzatanga megawati 40 noneho nyuma muri Kamena uwo mwaka rwongere gutanga izindi megawati 40.</p>
		<p>Umukozi ushinzwe guhuza umushinga wo kubaka urwo ruganda n’inzego bwite za Leta ndetse n’abaturage, Gatera Cypriano,yavuze ko kuva rwatangira kubakwa imibereho y’abaturage yahindutse myiza kuko abenshi bahahawe akazi ndetse begerezwa n’ibindi bikorwa remezo.</p>

		<p>Yavuze ko muri ako gace kahoze mu cyaro hari ubwigunge, kuri ubu hasigaye hasusurutse kubera umuhanda werekezayo wakozwe, ndetse n’amashanyarazi hamwe n’amazi meza byahagejejwe.</p>

		<p>Ati “Mu 2014 nibwo batangiye kuharambagiza hari icyaro bahita bahazana umuriro w’amashanyarazi, amazi meza n’umuhanda uturuka i Save ukagera hano. Kuva mu 2017 dutangira abahawe akazi hano bagera ku 1900 kandi 70% ni abo muri uyu Murenge wa Mamba.</p>
		<h2 style= "text-align:left">Ibishimo ku bahahawe akazi</h2>
		<p>Bamwe mu bahawe akazi mu ruganda rwa nyiramugengeri bavuga ko yabafashije gukemura ibibazo bitandukanye bari bafite kandi basigaye bizigamira ku buryo mu bihe biri imbere bazashaka inyungu bayabyaza.</p>
		<p>Iradukunda Emanuel w’imyaka 22 ati <q>Ndi umwe mu batekinisiye b’amashanyarazi natangiye gukora hano muri Kanama 2019,maze kuzigama mafaranga nk’ibihumbi 500. Igihe nzavira hano amafaranga nzaba maze gukorera nzayakoramo umushinga, nshaka kuzikorera ku giti cyajye.</q></p>
		<p>Misigaro Eugene w’imyaka 25 we avuga ko yahabonye akazi kajyanye no kwita ku buzima bw’abakozi birinda impanuka. Yavuze ko usibye amafaranga amaze kuhakorera ari kunguka n’ubumenyi.</p>
		<p>Ati <q>Maze kunguka ubumenyi mu kazi nk’aka kandi maze no kumenyana n’abantu benshi b’abahanga mu kazi ku buryo ayo mahirwe azamfasha mu bihe biri imbere.</q></p>

	</body>

<html>
